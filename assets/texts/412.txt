412. Polecaj Panu drogi
1. Polecaj Panu drogi I cały życia znój; On zwolni cię od trwogi, Da przejść przez krzyż i bój. Kto chmurom, wichrom, burzy Wyznaczać umie szlak, Ten i na ścieżki twoje Swej łaski ześle znak.

2. O, ufaj Panu śmiele, Na Niego troskę zrzuć, Przy każdym swoim dziele Nań swe spojrzenie zwróć. Troskami, kłopotami Nie zmożesz przygód złych, We wszystkim Doń się zwracaj: On modłów czeka twych.

3. Nie bolej, duszo moja, Wierz i nie lękaj się! Z boleści i utrapień Pan wyprowadzi cię. Gdy Jemu ufać będziesz, To Dawca błogich łask Ukaże ci w oddali Radości Bożej blask.

4. Więc rozstań się z goryczą, Co trawi serce twe, Co twą krępuje wolę I boleść w duszę tchnie; Wszak nie ty jesteś Panem, Nie zawisł świata los Od ciebie, lecz kieruje Nim Pana twego głos.

5. A jeśli się pokaże, Żeś popadł w grzech i kłam, To On cię oswobodzi, Gdyż ich nie zmożesz sam. I z serca twego zdejmie Brzemiona ciężkich trosk, Co w słońcu Jego łaski Topnieją niby wosk.

6. Szczęśliwyś, jeśli zawsze cię wiodła Pana dłoń, Bo wieńcem On wybranych Ozdobi twoją skroń. Bóg Sam da tobie palmy Do prawej ręki twej I będziesz śpiewał psalmy Na cześć miłości tej.