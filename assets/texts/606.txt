606. Jaśnieje wewnętrzne wszech chrześcijan życie
1. Jaśnieje wewnętrzne wszech chrześcijan życie, Choć słońca na zewnątrz opalił ich żar; Czym Władca niebieski obdarzył ich skrycie, Nieznane jest światu, a cudny to dar. To, czego nikt nie wie, co tajnie się krzewi, Promienną światłością umysły ich zdobi I tym ich do Bożej godności sposobi.

2. We wszystkim Adama są dziećmi zwykłymi, Z ziemskości znamieniem kazano im żyć I krewkość cielesna ich dręczy na ziemi, Jak wszyscy codziennie jeść muszą i pić. Jak wody i chleba, spoczynku im trzeba. Szczególna od innych nie różni ich cnota, Prócz tego, że gardzą marnością żywota.

3. Lecz w duchu z Boskiego są szczepu zrodzeni, Bo Pan przez Swe słowo w nich życie tchnął Swe. Iskierka wytryska z niebiańskich płomieni — żar nowy, noc nową wciąż duszom ich śle; A kiedy tam z góry anielskie im chóry W dziękczynnym śpiewaniu zawtórzą radośnie, To pieśń ich aż w niebo uderzy donośnie.

4. Pielgrzymi na ziemi, a patrzą w niebiosy! Bezbronni są sami, a strzegą od zła; Choć zamęt dokoła, spokojne ich losy; Ubodzy, a każdy bezcenny skarb ma. W cierpieniu wytrwali, o rozkosz niedbali, Na pozór się zdają dla świata stępieni, Tym żywszą zaś wiarą są wciąż ożywieni.

5. Gdy Chrystus, ich życie, ukaże się w chwale, Gdy kiedyś objawi się jakim jest Sam, To oni z Nim razem złączeni wspaniale Z przepychem nadziemskim ukażą się tam; I będą rządzili, i będą świecili Pochodnią na niebie płonącą rzęsiście, I radość na ziemię powróci wieczyście.