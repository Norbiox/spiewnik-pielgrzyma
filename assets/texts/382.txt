382. Gdy ze mną Bóg, niech stanie
1. Gdy ze mną Bóg, niech stanie Świat cały przeciw mnie! Gdy wołam: Ratuj, Panie! Zło wszelkie cofa się. Gdy twierdzą mą ochronną i druhem wiernym Bóg, Daremnie złością płonną Przerazić chce mnie wróg.

2. Już wiem i mocno wierzę, I rad się chlubię tym, że z Bogiem mam przymierze, On wiernym Ojcem mym. W Nim tylko jestem śmiały, On twierdzą duszy mej; Ucisza groźne wały, Osłania w dobie złej.

3. Opoką mojej wiary Jest Chrystus, Jego krew, Dar to nad wszelkie dary I dóbr niebiańskich siew. Cóż moje życie waży Rozwiewne niby mgła? To, czym mnie Chrystus darzy, Na wieki wieków trwa.

4. On chlubą mą i chwałą, Mym blaskiem, światłem mym; By nie był On mą skałą, Nie mógłbym ostać się; Nie śmiałbym przed Nim stanąć, Gdy na Swój siądzie tron, Musiałbym w trwodze zginąć, Synaju słysząc grom.

5. W Jezusie już zdeptana Śmierć, co władała mną; Choć dusza ma skalana, On z grzechów obmył ją. Nie lękam się niczego, Nie straszny życia znój, Bo mnie do łona Swego Przytuli Zbawca mój.

6. W Nim jest dziedzictwo moje, Ojcowskiej łaski dział; Choć wyschną życia zdroje, On zawsze będzie trwał; Choć dręczą mnie cierpienia I płyną krwawe łzy, Pan mroki w światło zmienia I słodzi życia dni.

7. Niech runie świat ten cały — Ty trwasz po wieczny czas; Żywiołów groźne szały — Nic nie rozłączy nas. Ból żaden, żadna strata, Ni głód, ni ciernie mąk, Ni gniew książęcia świata Nie wydrze mnie z Twych rąk.

8. Me serce się raduje, Nie może smutnym być, I wdzięcznych pieśni snuje Świetlaną, jasną nić; Tym słońcem, co promienie Swej łaski na mnie śle, I lutni mej natchnieniem Jest Jezus — niebo me.