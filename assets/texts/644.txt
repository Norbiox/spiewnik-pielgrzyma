644. O, szczęsny dom, gdzie radzi Cię witają
1. O, szczęsny dom, gdzie radzi Cię witają, Mój Jezu, który koisz ból i łzy! Gdzie spośród wszystkich gości, co wstęp mają, Czczony najwięcej i najmilszyś Ty! Gdzie serca wciąż dla Ciebie uderzają, Gdzie wszystkich w Ciebie skierowany wzrok, A słowo Twe za swą pochodnię mają, Na Twe skinienie robią każdy krok.

2. O, szczęsny dom, gdzie męża łączy z żoną Społeczność z Tobą, jednej wiary duch; Ich serca Twoją gorliwością płoną, Nie mając w wierze różnic ni zdań dwóch; Gdzie ufność w Tobie tylko pokładają W radosnych, jak i w ciężkich życia dniach, I słowa Twego wiernie się trzymają, Choćby niedola weszła pod ich dach.

3. O, szczęsny dom, gdzie już malutkie dzieci Modlitwy ślą przed tron niebieski Twój; Gdzie w sercu ich ku Tobie miłość nieci Rodziców głos, o Panie Jezu mój! Gdzie one się u Twoich nóg zbierają, Gotowe słuchać Boskich nauk Twych, I wcześnie już Twą dobroć wysławiają, że raczysz je od dróg ochraniać złych.

4. O, szczęsny dom, gdzie zna Cię służba cała, A wiedząc, iż Ty wszędzie dojrzysz ją, Przy każdej pracy gorliwością pała, Chcąc postępować zgodnie z wolą Twą; Gdzie z obowiązków swych się wywiązuje Wiernie i pilnie, jak przykazał Bóg, I chętnie każdą pracę wykonuje. — Szczęśliwy dom, gdzie takich znajdziesz sług.

5. O, szczęsny dom, gdzie każdą radość dzielisz, Gdzie wśród radości wspominają Cię! Gdzie w smutku wszystkich cieszysz i weselisz, Gdzie rany goisz i osuszasz łzy. Dopóki życia wpośród świata znoju, Póki nie będzie kresu naszym dniom, Póki nie wejdziem po skończonym boju Do chwały w piękny, wielki Ojca dom.