677. Ojcze nasz, Boże, który jesteś w niebie
1. Ojcze nasz, Boże, który jesteś w niebie, Dziś dziatwa Twoja, wznosi głos do Ciebie, Święć się Twe Imię, przez wszystkie narody, Któreś powołał do wiecznej nagrody.

2. Przyjdź Twe królestwo powszechnej wolności, Braterstwa ludów i bratniej jedności, Zrównania stanów w miłości bliźniego, Królestwa szczęścia dla ludu Twojego.

3. Bądź wola Twoja w dobrej i złej doli, Bo to jest dobre, co jest z Twojej woli. Z Twego wyroku dusza zmartwychwstała, Porwała więzy, wolność odzyskała.

4. Teraz prosimy Cię o wolność ducha, Niech w ludzie naszym obudzi się skrucha Nad swoim grzechem i nad swą niewiarą, nad pogardzeniem Boskiej krwi ofiarą.

5. Naucz nas, Boże, prawdy Twojej wiecznej, By na tej skale każdy stał bezpiecznie, By miał nadzieję wiecznego zbawienia, I tak strasznego uszedł potępienia.

6. Odpuść nam winy, jak my przebaczyli Tym, co wzgardliwie nas też udręczyli. Za winy ojców i za nasze sprawy — Oddalże od nas gniew Twój i Twe kary.

7. Wszystkie te prośby u stóp Twych składamy, Gdyż Ciebie, Ojcze, nad wszystko kochamy, Wszak Ciebie, Boże, zawsze czcić pragniemy, A Ty rządź nami, jako dziećmi Twymi.