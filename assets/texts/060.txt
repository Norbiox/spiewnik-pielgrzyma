60. Nastał nam czas przeradosny
1. Nastał nam czas przeradosny, Wierni, więc pląsajcie! Nadszedł już dzień wielkanocny, Wierni, więc śpiewajcie: Wyszedł z grobu nasz Zbawiciel, Ludu Swego Odkupiciel. Chwałę Jemu dajcie!

2. Lew nasz z rodu Judowego Odniósł już zwycięstwo, Przemógł węża piekielnego Przez Swe wielkie męstwo. To Aarona pręt w rozkwicie, Gwiazda ranna na błękicie, Wszyscy ją witajcie!

3. Jakby smutkiem wielkim zdjęte Słońce się zaćmiło, Gdy bladością śmierci święte Lice się okryło; Lecz radośnie zajaśniało, Gdy w niedzielę znów ujrzało Słońce łaskawości.

4. Jak nas słońce rozwesela Swymi promieniami, Gdy w otchłani blask rozściela, Stojąc ponad nami, Tak Pan uczniów Swych pocieszył, Gdy się żywy do nich śpieszył, Gdy się im ukazał.

5. Mówił, pokój im zwiastując, By się nie trwożyli, Rany Swoje pokazując, Aby uwierzyli, Że jak życie Swe położył, Tak chwalebnie znowu ożył — Chrystus obiecany.

6. Dla nas także zmartwychwstałeś, Jezu, drogi Panie! Mocną wiarę duszom dałeś W nasze zmartwychwstanie. Ty nas nie zostawisz w ziemi, Gdyż członkamiśmy Twoimi, Chwałą nas obleczesz.