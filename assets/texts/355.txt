355. Pohańbiony mój Kapłanie
1. Pohańbiony mój Kapłanie, Coś na krzyżu zwisł i zbladł, Twe mię dźwiga zmiłowanie, Chociem tak głęboko padł. Zajaśniały szczęściem lica, Odkąd Tyś mój Bóg i Pan, Odkąd moja śmie kotwica Spocząć w głębi Twoich ran.

2. Co wstrzymuje i przeszkadza W drodze po wytknięty cel, Co miłości żar ochładza, To pod stopy Swoje ściel! Co z obłudą Judaszową Chce do serca wpełznąć mi, Niechaj umrze; Prawdy Słowo Niechaj w duszy mojej lśni.

3. Pomóż, Panie, w każdej chwili Bym na wodzy myśli miał. Daj mi trzeźwość, co nie myli, Daj bym w gorliwości trwał, Niechże chodzę uwolniony, Odrzuciwszy świata kłam; niepoznany, znieważony, Jednak rad, że Ciebie znam.

4. Literami ognistymi W pamięć moją, Panie, wpisz, Że uczniami ci są Twymi, Co cierpliwie niosą krzyż, Co dla Ciebie się zrzekają, Tego, co najdroższe im, Ciebie wiernie się trzymają Wielbiąc Cię w cierpieniu swym.

5. Pierwszą Tyś miłością moją Zostać też ostatnią masz; Więc bolesną śmiercią Swoją Wszystkie inne żądze zgaś! W Twej piękności, wielki Panie, Zniknie mi, zmaleje świat, Pohańbiony mój Kapłanie, Coś na krzyżu zwisł i zbladł!