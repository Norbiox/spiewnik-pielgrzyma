658. Wiem ja, że w niebie jest miejsce krasne
1. Wiem ja, że w niebie jest miejsce krasne, Gdzie się lśni Chrystus nad słońce jasne. Kto trwa w miłości, w prawdzie i wierze, Tego po śmierci do Siebie bierze.

2. O Boże święty, racz nas z miłości Sposobić wcześnie do tej radości, Abyśmy twarzą w twarz Cię widzieli, Po ziemskich trudach w Tobie spoczęli.

3. Nie daj nam nigdy zapomnieć, Panie, Że śmierć nas może zajść niespodzianie, Że ciało z prochu lec musi w grobie, Dusza z wszystkiego zdać liczbę Tobie.

4. Próżna to praca mienie gromadzić; Czyż ono może śmierci zaradzić? Darmo też człowiek za sławą goni — Ona na sądzie go nie obroni.

5. Miną rozkosze, żal zaś zostanie. Miejmyż o niebie pilne staranie! Tam w szaty białe wierni przybrani Do wiecznej chwały będą wezwani.

6. Raduj się duszo, chwal swego Pana, że błogość wieczna ci obiecana; Stój tylko w wierze i bojuj stale, Bóg ci koronę da w Swojej chwale.