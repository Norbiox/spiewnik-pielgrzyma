447. Kochaj
1. Kochaj! — tak Zbawca świata nam rozkazał. Jego rozkazom któż się oprzeć zdoła? Ten, co miłością świata grzechy zmazał — Kochaj! tak do nas [:z krzyża Swego woła.:]

2. Kochaj! — a kogo, o to się nie pytaj; Chrystus wyjątku nie zna tu żadnego. Weź Ewangelię, otwórz ją i czytaj: „Kochaj bliźniego, [:jak siebie samego!”:]

3. A któż jest bliźnim? Ten, co z głębi duszy z tobą zawoła: Ojcze, coś jest w niebie! — I ten, co krwawe twoje łzy osuszy, Co ci aniołem [:w każdej jest potrzebie.:]

4. Któż jeszcze bliźnim? Każdy, który z tobą Drogą krzyżową do wrót nieba śpieszy, Dla kogo ciernie życia są ozdobą, Co z tobą płacze, [:z tobą się też cieszy.:]

5. Któż bliźnim twoim? Ten też, co dla ciebie Jakby ze skały serce ma wykute, Co cię opuszcza w ciężkiej twej potrzebie, Niosąc pociski [:w sercu swym zatrute.:]

6. Gdy mu odpuścisz dla miłości Boga I za złe dobrym hojnie się wypłacisz, Wtenczas zwyciężysz siebie oraz wroga, Miłością krzyża [:duszę swą wzbogacisz.:]
