39. Niebo wykrzykuj!
1. Niebo wykrzykuj! Wy, chóry aniołów śpiewajcie! Zbawicielowi i Panu wesoło pląsajcie! Patrzcie, jak Bóg Do Swoich zniża się sług! Chwałę i cześć Mu oddajcie!

2. Niebo, wykrzykuj! Weselcie się, ziemi kończyny! Bóg i grzesznicy jednają się już tej godziny. Pokoju wieść Wszystkim anioły chcą nieść; Cieszcie się z dobrej nowiny!

3. Cud oglądajcie, jak bardzo Sam Bóg się poniża! Miłość najczystsza się do nas w dzieciątku przybliża Z niebieskich strzech, Biorąc i gładząc nasz grzech — Święta ogarnia nas cisza.

4. Bóg jest wcielony. Któż pojmie tajemnic tę kartę? Bramy żywota są tutaj dla wszystkich otwarte. Patrzaj i zważ! Pokój i radość tu masz, Balsam na serce rozdarte!

5. Królu najwyższy! Z miłości dziecięciem się stałeś, Serce me z Sobą na wieki miłością związałeś. Jestem więc Twój, A Tyś na wieki jest mój, Bo mnie od wieków wybrałeś.

6. Emanuelu! Racz także się we mnie narodzić, Mnie zgubionego racz z Ojcem na wieki pogodzić! We mnie się wsław, W sercu mieszkanie Swe spraw, Racz je zupełnie odrodzić!

7. Zbawco, mój Jezu, chcę Ciebie miłować i sławić. Daruj, bym całym żywotem mógł radość Ci sprawić. Pomóż się stać Wiernym Twym uczniem i znać Ciebie i wiecznie rozsławić.