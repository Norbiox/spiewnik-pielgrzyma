389. Kto się w opiekę poda Panu swemu
1. Kto się w opiekę poda Panu swemu, A całym sercem stale ufa Jemu, Śmiele rzec może: Mam obrońcę Boga, Nie przyjdzie na mnie [:Żadna straszna trwoga.:]

2. Ciebie z zasadzek łowczych On wybawi I w zaraźliwym powietrzu zastawi, W cieniu Swych skrzydeł zachowa cię wiecznie Pod Jego pióry [:Odpoczniesz bezpiecznie.:]

3. Stateczność Jego tarcz i puklerz mocny, Za którym stojąc, Na strach żaden nocny, Na żadną trwogę, Ani dbaj na strzały, Którymi miota [:Przygoda w dzień biały.:]

4. Stąd koło ciebie tysiąc głów polęże, Stąd drugi tysiąc, ciebie nie dosięże Miecz nieuchronny, a ty sam swoimi Oczyma ujrzysz [:Pomstę nad grzesznymi.:]

5. Iżeś rzekł Panu: Tyś nadzieją moją — Iż Bóg najwyższy jest ucieczką twoją, Nie dotknie ciebie żadna zła przygoda, Ani się znajdzie [:W domu twoim szkoda.:]

6. Aniołom Swoim każe cię pilnować, Gdziekolwiek stąpisz, którzy cię piastować Na rękach będą, abyś, idąc drogą, Na ostry kamień [:Nie ugodził nogą.:]

7. Słuchaj, co mówi Pan: Kto Mię miłuje, A z wolą Moją zgodnie postępuje, I Ja go także w każdą jego trwogę Tu nie zapomnę, [:Owszem go wspomogę.:]

8. Głos jego u Mnie nie będzie wzgardzony, Ja z nim w przygodzie, ode Mnie obrony On pewien będzie, pewien i zacności I lat sędziwych [:I Mej życzliwości.:]