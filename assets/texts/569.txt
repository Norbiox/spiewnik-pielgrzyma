569. Jak będzie nam
1. Jak będzie nam, gdy po skończonym boju, Ciężkim, ostatnim przewalczonym już, Z obczyzny się przeniesiem do pokoju, Przez bramę wieczną do Ojczyzny dusz! Gdy resztę z naszych nóg strząśniemy pyłu, Z oblicza zetrzem pot ostatni raz, Gdy ujrzym to, co nieraz nas krzepiło I nową mocą napełniło nas.

2. Jak będzie nam, gdy staniem tam oblani Jasnością wieczną niegasnących zórz, Gdzie, o rozkoszy, nic nas już nie zrani, I grzech i krzyż przestaną nękać już. Gdy Pan skinieniem wezwie nas prawicy, A my spokojni, nie znający trwóg, Staniemy przed Nim jako domownicy, I gdy nas jak Swe dzieci przyjmie Bóg.

3. Jak będzie nam, gdy dusza wyzwolona W skrzydła uderzy, aby lecieć tam, Skąd Bóg wyciąga do niej Swe ramiona I chce ją wieść do Swego raju bram. Gdy z ócz zasłona wszelka wreszcie spadnie, Jak przed blaskami słońca pierzcha zmrok; Kiedy widzenia zachwyt nas ogarnie I Boży tron olśniony ujrzy wzrok.

4. Jak będzie nam, gdy głos usłyszym Pana: „Błogosławieni, pójdźcie, pójdźcie wraz!” I błyśnie ku nam Zbawcy twarz świetlana, Co kiedyś pełna była krwawych zmaz! Gdy w oczy spojrzym, niegdyś zapłakane Przez zatwardziałość serc, przez mnóstwo win; Gdy rany ujrzym, ach, dla nas zadane, Przez które nas odkupił Boży Syn!

5. Jak będzie nam, — o, nie widziały oczy I nie słyszały uszy, jakich łask Wspaniałość wieczna w niebie nas otoczy, Gdy wzgórz Syjonu cudny ujrzym blask. Więc w górę pnijmy się po stromej drodze I niech nie zraża nas pielgrzymki trud; Daj, Panie, stanąć utrudzonej nodze U jasnych, triumfalnych raju wrót!